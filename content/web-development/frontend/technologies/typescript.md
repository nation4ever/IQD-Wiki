---
title: لغة TypeScript (TS)
description: ليش الـ TypeScript صارت المعيار العالمي حالياً؟ وشلون تبدأ بيها فوراً بدون تعقيد.
---

# TypeScript (TS)

## شنو هي TypeScript؟
باختصار شديد: **هي JavaScript مع نظام "حماية".**
الـ TypeScript هي لغة بنتها Microsoft، وهي تعتبر **Superset** للـ JS. يعني أي كود JS هو كود TS صالح، بس الـ TS تضيف عليه ميزة جوهرية وهي **Static Typing** (تحديد أنواع البيانات).

المتصفح (Browser) ما يفهم TS، لذلك هي مجرد "أداة للمطورين" تشتغل وقت الكتابة (Development Time)، وبعدين تتحول الى ملفات JS عادية عشان تشتغل بالموقع.



## ليش اخترعوها؟ (المشكلة بـ JS)
الـ JavaScript لغة مرنة جداً (Dynamically Typed). هاي المرونة حلوة بالمشاريع الصغيرة، بس تصير **كابوس** بالمشاريع الكبيرة.
بـ JS، تكدر تسوي كوارث بدون ما تدري، مثل:
* تجمع رقم وية نص.
* تحاول توصل لخاصية (Property) ممسوحة من اوبجكت.
* تدز بيانات غلط لدالة معينة.

هاي الأخطاء ما تبين إلا من الموقع يشتغل عند المستخدم و (Runtime Errors).

## ليش هي ضرورية ومهمة؟
الـ TypeScript تحل هاي المشكلة جذرياً:
1.  **شبكة أمان (Safety Net):** تمنعك ترفع كود بي أخطاء بدائية. اذا الكود بي غلط بالأنواع، الـ VS Code راح يصير أحمر وما يخليك تكمل.
2.  **توثيق تلقائي (Self-Documenting):** بالمشاريع الكبيرة، مستحيل تتذكر كل دالة شنو تاخذ وشنو ترجع. الـ TS تخلي الكود يشرح نفسه. مجرد ما تمرر الماوس، تعرف شنو المطلوب.
3.  **تجربة تطوير خرافية:** الـ Autocomplete يصير ذكي جداً، يوفر عليك وقت تروح وتقرأ الكود القديم حتى تعرف شكل الداتا.



## شلون أتعلمها؟ (الطريقة العملية)
**لا تضيع وقتك بحفظ الكورسات النظرية.** الـ TypeScript تتعلمها بالممارسة فقط.

أفضل طريقة للتعلم هي **"الصدمة"**:
1.  بالمشروع الجاي، بدل ما تختار JavaScript، اختار **TypeScript** (مثلاً `npm create vite@latest my-app -- --template react-ts`).
2.  ابدأ اكتب كود عادي مثل ما متعود.
3.  راح تطلعلك خطوط حمر (Errors) جوة المتغيرات.
4.  **لا تخاف من الخط الأحمر.** اقرأ الرسالة، ابحث عنها، وصلحها.

### الخطوات العملية للبدء:
* تعلم الأنواع الأساسية فقط (`string`, `number`, `boolean`).
* تعلم شلون تسوي `interface` بسيط توصف بي شكل الـ Object مالتك.
* أي شي ما تعرف نوعه بالبداية، لا تعقد الأمور، استخدم الذكاء الاصطناعي يشرحلك الخطأ، ومع الوقت راح تتعود على الأنواع (Types).

> **نصيحة:** بالبداية راح تحس الـ TS تبطئك وتطلب منك كود زايد. هذا طبيعي. بعد أسبوع واحد، راح تحس بالأمان ومستحيل ترجع تكتب JS "حاف" مرة ثانية.
