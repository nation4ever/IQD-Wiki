---
title: الكتابة السريعة (Touch Typing)
description: دليلك لتعلم الكتابة العمياء، ليش هي ضرورية لصحتك قبل سرعتك، وشلون تبدي بيها صح.
---

# Touch Typing (الكتابة العمياء)

## شنو هي Touch Typing؟
ببساطة، هي مهارة الكتابة على الكيبورد باستخدام كل أصابعك العشرة **بدون ما تباوع على الدكم**.
الفكرة إنك تبني "ذاكرة عضلية" (Muscle Memory) تخلي أصابعك تندل مكان الحروف وحدها، وعيونك تبقى مركزة عالشاشة 100%.


![image of finger positions in touch typing](https://upload.wikimedia.org/wikipedia/commons/9/93/Finger_position_on_a_keyboard.png)

---

## ليش لازم تتعلمها؟ (درس من تجربة واقعية)

الموضوع مو بس "شكليات" أو حتى تصير سريع، الموضوع يخص صحتك ومستقبلك كمبرمج.

### 1. الصحة (أهم نقطة)
أغلبنا نبدي نبرمج على لابتوب، مدنكين الركبة ونباوع للكيبورد وللشاشة بالتناوب. بعد 3 أو 4 سنوات، راح تبدي تعاني من آلام ركبة (Neck Pain) مزعجة جداً وممكن تأثر على استمراريتك.
لما تتعلم Touch Typing وتجيب شاشة خارجية (Monitor) بمستوى نظرك:
* راسك راح يبقى مرفوع.
* ضهرك عدل.
* عيونك مرتاحة.

### 2. التركيز (Flow State)
من تباوع للكيبورد، عقلك يفصل من "التفكير بالكود" حتى يروح يدور حرف `P` أو `{`. بالـ Touch Typing، هالحاجز يختفي. إيدك تكتب اللي تفكر بيه مباشرة بدون أي جهد ذهني.

---

## مرحلة "العذاب" (أول شهر)

لازم نكون واقعيين، تعلم هاي المهارة يحتاج **سبب قوي (Why)** و **تدريب (Training)**.
* **الأسبوع الأول:** راح يكون "عذاب". راح تحس نفسك مشلول، وتكتب أبطأ بهواية من طريقتك القديمة. كتابة كلمة وحدة ممكن تاخذ منك دقيقة حتى تلكى الحروف وانت مغمض.
* **الاستمرار:** اذا عندك دافع (مثل ألم الركبة) وتستمر بالتدريب يومياً، ورا شهر واحد بس راح تشوف العجب.
* **النتيجة:** راح توصل لسرعة 40-50 كلمة بالدقيقة (WPM) بس براحة تامة وبدون ما تباوع.

---

## القاعدة الذهبية: الدقة > السرعة

أكبر غلطة يسويها المبتدئ هي محاولة الكتابة بسرعة من البداية.
**ركز على الدقة (Accuracy) فقط.**
* اذا الكلمة تاخذ دقيقة كتابة، خليها تاخذ دقيقة. المهم تكتبها صح وبدون ما تباوع.
* السرعة هي "تحصيل حاصل". لما تحفظ أماكن الحروف صح وتكتب بدقة عالية، السرعة راح تجي وحدها تدريجياً.
* اذا حاولت تسرع وانت تغلط، راح تبني "ذاكرة عضلية غلط" وتصحيحها اصعب بهواية.

---

## منين أبدي؟

### 1. وضعية الأصابع (Home Row)
الأساس هو صف الارتكاز:
* اليد اليسرى: **A S D F**
* اليد اليمنى: **J K L ;**
* الإبهامين: **Space**

تذكر دائماً: حرف **F** وحرف **J** بيهم بروز صغير، تلمسهم حتى ترجع لمكانك اذا ضعت.

### 2. مصادر التدريب
* **[TypingClub](https://www.typingclub.com/)**: الأفضل للبداية، يعلمك مكان كل اصبع.
* **[Keybr](https://www.keybr.com/)**: ذكي جداً، يخليك تعيد الحروف اللي تغلط بيها.
* **[Monkeytype](https://monkeytype.com/)**: لقياس السرعة والتدريب المستمر (بعد ما تضبط الأساسيات).

## نصيحة أخيرة
البرمجة علمتنا إن كلشي بالدنيا يجي بالتدريب. خصص 15 دقيقة يومياً لتعلم الـ Touch Typing، ورا شهر راح تشكر نفسك لأن خلصت من وجع الركبة وزادت إنتاجيتك أضعاف.